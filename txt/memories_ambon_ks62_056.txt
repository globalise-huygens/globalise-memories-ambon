56                                                                                            ARTUS GIJSELS, 1621

ken; dit geweer gebruycken se meest op haer corrocorren en champans ende
groot vaertuyche.

Sij hebben oock roers, die se meest van de Nederlanders uut de schepen, daer
de sommige van haer soo wel met schieten als onse natie; doch sijnder soo moe-
dich niet op als op haer schilt ende swaert, als oock hunne stormhoeden, die al-
tijt soo blincken, met hunne swaerden, dat men sich daer inne soude spiegelen,
daer sij ter contrarie haer roers laten vergaen ende verroesten; dat goet is ende
te wenschen waer, dat s’er geene in dese landen hadden, alsoo wij van deselve
gantsch geen voordeel en hebben te verwachten.

Sij hebben mede bassen van metael gegoten, die de Javanen hier veel brengen,
sijnde van seer slecht stof, soodat qualijck van thien een doocht. Sijn oock seer
beschroomt deselve in brant te steken, daer se weynich quaet met uut sullen rich-
ten, alsoo ’t de beste constapels niet en sijn. Wanneer een bas in’t brant steken,
isser twee over besich. Den eenen hout den staert ende sieger of, den andren
steeckt er vier in; soo rasch sij ’tselve in’t cruyt sien comen, trecken se de cop
wech, soodat daer met beter crayen uut de boomen soude schiete, als menschen
die over d’aerde gaen, soodat beter is sij 10 bassen hebben als een roer. Grof
geschut hebben sij geen, als een metalen stuckxken van ontrent 6 off 8 voet
lanck, schietende 2 pont ijser; dit voeren se somwijlen op de corrocor, doch
meest haer bassen.

Wanneer se met de corrocorren uut gaen vechten, soo hebben se gemeenlick
drie bassen op, namentlick een voor, een in de midden ende een achter, waertoe
palen gefabrijckt ende vast gebonden sijn, daer se met de pinnen in staen. In
de cleene corrocorren worden meest maer twee gevoert, oock wel een, naer dat
se verdragen connen.

Hebben mede rontsomme de corrocor Javaensche pijcken ende Portugijse
hellebaerden steken, voorts soo moet ijder orangcay ende opsitters ende al dege-
ne die geen pangaey waernemen, haer geweer met brengen, ’tsij dan wat het sou-
de mogen wesen, daer se malcanderen, geen wetten in en stellen: dese verstrec-
ken soldaten, als’t daer op aen comt. De pangaeyers brengen oock wel geweer
met, maer niet al, want sij haer nieuwers met hebben te moeyen als met pangae-
yen, of ten waer de noot aen de man comt. Oock moeten in’t aen landt gaen
wel met; soo geen vrees hebben van eenige corrocorren, laten daer maer sommi-
ge in om de corrocor vlot te houwen.

Van haeren ambachten ende hantwercken.

D’Amboynesen hebben weynich ambachten off hantwercken, anders als timmer-
luyden, smits, goutsmeden. Kleermakers sijn hier niet; cleeden worden bij haer
weynich off geen gemaeckt, anders dan der vrouwen binnensshuys maken voor
tijtverdrijf, ende te mets wel een stuck 5 a 6 maenden op ’t getou blijft, soo dat
ijder vrouwe niet meer als haer huys can versien, oversulcx ’tselve weven. Hier-
bij sullen laten berusten ende van d’ander ambachten spreken.

Haer corrocorren dat sijn oorlochschepen, sijnde groot ende cleen van alle
soorte, de sommige sijn wel 80 vaderen lanck, oock eenige van 10 off 20, dat
haer cleynste vaertuych ten oorloch is. Dese corrocorren sijn redelijck fraey van
fatsoen, smal ende lanck, soodat se met uutstekende wiecken, daer op ’t eynde
rieden aen maken, gevoert moeten worden, tot versekeringe van ’t omvallen,
