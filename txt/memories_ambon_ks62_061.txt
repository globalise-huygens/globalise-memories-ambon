ARTUS GIJSELS, 1621                                                                                            61

de uutgegeven, als oock door hen ontfangen, waerover sij malcanderen advi-
seerden een ijder sijn casse naer te sien ende op sijn hoede te wesen; in somma,
hebben bevonden op allen plaetsen diversche realen ontfangen te hebben. Hier-
naer is scherpelijck vernomen, off men den valschen munter soude hebben con-
nen atraperen, dat op ons vertreck noch niet geschiet en is geweest, doch wel
presumtie op eenige Javanen ende Gusaratsche goutsmeden. ’t Waer goet dat
men daer achter conde comen, off anders sal ’t landt vol valsch gelt comen, daer
ongetwijfelt d'erme luyden van de dorpen niet weynich met bedrogen en sijn,
die van dit gelt veel in de handt is gestopt, alsoo se de beste kenders niet en sijn.
Soo dit lange continueert, sonder dat men daer in versie, sal ’t heele landt vol
van dese valsche munt geraecken, ende wij op ’t laetste de naem crijgen dat het
door ons ingevoert sij. Dit stuck moet door ons aengedreven worden, want de
Amboynesen te slap sijn in sulcx uut te voeren, oock soude haer genochsaem
laten corrumperen met giften ende gaven, soo se daer al achter quamen. ’t Can
oock wel wesen dat sij hier selve inventeurs van sijn. Dese realen sijn in’t smelten
half silver ende half cooper, bovendien seer licht om kennen, alsoo se sonder
stemper gemaeckt worden. Het fatsoen volcomentlijck als andere, doch de munt
niet, daer men hier en daer maer wat teeckens aff siet, in voegen als degene die
den stempel door haer ongelijckheyt niet wel en heeft geraeckt. Dit offt dierge-
lijck en heeft men noyt voor desen op Amboyna meer gehoort: oversulcx de lie-
den dat gelt sonder achterdencken ontfangen hebben, daer ongetwijfelt veel van
onder de man is.

Van haer grof- oft ijsersmeden.

Sij hebben oock groff- off ijsersmeden, die haer oock weten te behelpen met
cleyne ende geringe gereetschap, als oock slecht ijser, dat sij hier ende daer van
matroos ende schepen crijgen. Oock soo wort wel eenich van Torkebessij een
eylant, sijnde gelegen ontrent Celebes, gebracht, doch weynich ongewrocht,
soodat ’tgene hier meest gemaeckt wort, van oude parangs, swaerden, hoepen
van vaten off ander licht ijser is.

Haer blaesbalcken sijn gemeenlick twee heele boomen, een halff mans lengte
hooch, die een half voet van malcanderen vast gemaeckt sijn, daer sij de wint
door maecken. Comen twee stocken in, die onder met lappen en ander goet,
daertoe dienende, sijn bewoelt, op dat slot in dese holle houters soude hebben,
waertoe een man geordonneert is die dit op ende neer treckt, hebbende in elcke
hant eenen stock.

Haer aenbeelt is een bascamer van een groote bas off falckoen, oock te mets
wel, par foute van dien, eenen grooten harden steen, daer bij hebbende een cleyn
hamerken, dat sij yewers van de schepen, Javanen off andere natie hebben beco-
men, soodat een ijder wel can affmeten dat men hier geen anckers off ander
swaer werken maekt. In somma, weten haer te behelpen ende maecken dat se
van doen hebben, soo van parangs, hasagayen ende ander cleyn ijserwerck,
daervan sij haer wel laten betalen; doen voor een houmes van een en een half
voet lanck 4 schellingen betalen. In Nederlandt sou een goet smit 12 stucx op
eenen dach maecken.

24. Waarschijnlijk Tukangbesi, zuidoost van Sulawesi.
