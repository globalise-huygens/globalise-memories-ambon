2                                                STEVEN VAN DER HAGHEN, ca 1608)

hebbende nadenmael dat se die landen so menich jaren ingehadt hebben, hoe
dattet quam dat se die passagie niet geopent hadden, nadenmael dattet selve so
licht om doene soude wesen, ende so nodigen sake soude wesen ende vorderlick
om oostwaert te varen, sij antwoorden dattet ’tselve bij haer luyden wel dick-
mael van over menich jaren geproponeert was om te doen, maer bij die meeste
stemmen van haer luyden en werde niet voor goet gevonden, om dieswille sulcx
gedaen sijnde hadden sorge dat hare vianden, die se veel hadden, met hare corre-
corren daer door seer lichtelicken souden dagelicx in hare baye comen ende ma-
ken die seer onvrij, d’welck dat gat thoe blivende so licht voor haer niet te doen
en is, want se nu niet in die bay comen connen ofte moeten ’t eylant buiten om
varen door die openbaer see, daer se al seer voor bevreest sijn om dat lichtelicken
te bestaen.

Maer niettegenstaende so vaert men daer wel duer met cleine prauwen ofte
schuitgens, die welcke in’t eynde van die naute comende men voort over die
droochte sleept, d’welck die luyden van den landen Liasser also doen alse aen’t
casteel off ende aen willen wesen.

(Landschap rond de Baai van Ambon)

Ende binnen in dese baye aen die suydtoost sijde leit die stadt ende casteel van
Ambona in een seer schone valleye, die seer wel bepoot ende beplant is met me-
nich duisent cocos ofte Indische notebomen, dat seer fray ende lustich om sien
is. Ende alsoe wel dat dese gepopuleerde plaetse die naem van een stadt heeft,
en is daerom niet bemuirt, want den naem van stadt en hadde die vlecke niet
lange gehadt; ’t schijnt dat die Portugisen haren coninck seer hooch aengedient
hadden, hoe vrom ende wel dat se haer gedragen hadden tegen den admirael van
der Hagen doen hij met sijn schip die Son met die Ambonesen ende Javanen
daer a 1600 ontrent seven weken voor lach, also dat hij doen vertrecken
moest, latende haer meester blijven, voor welcke getrouwicheyt ende vromicheit
so heeft den coninck in recompensie van sulcx haer gepopuleerde vlecke met pre-
vilegien begaeft ende die naem van Cidade de Ambojne gegeven, daer die Portu-
gisen van Ambona seer groote moet op droegen, menende die vlecke met der tijt
te bemuiren ende wonderlicke dingen met die macht van die stadt noch uut te
richten, daer somige Portugisen noch selve om lachten doen se die tegen den ad-
mirael vertelden. Alle dat voornemen van de Portugisen is ijdel geworden, doen
se haer stadt en casteel met den ganschen archipelago verloren. Het casteel dat
leit vlack aen die see op’t strandt, also dat het water al tamelicken hooch aen
die muiren vliet, ende die stadt leit so rontom’t casteel aen die sijde, ende die
see aen d’ander sijde, ende is wel gepopuleert; daer woonden ontrent ’t negen-
tich huisgesinnen van gehoude Portugesen, die somige van die hadden daer seer
schone huisen; noch woonden daer oock veel eenlopen soldaten, maer van natu-
rale inwoonders ende andere Indianen warender ettelicke hondert huisgesinnen;
daer stonden vier schone kercken.

2. Een uittreksel van het journaal van de reis van Van der Haghen is te vinden in Op-
komst II, pp. 459-465.
3. Van der Haghen veroverde het kasteel op 23 februari 1605.
